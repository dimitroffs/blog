---
layout: misc
title: Ето ме и мен ...
image: about/me.jpg
---

Здравейте, сладури!

Казвам се Димитър, но повечето приятели от детството ме знаят като MykoB. С много от тях вече рядко се чуваме, да не казвам, че не сме се виждали от цяла вечност. Прякорчето ме свързва с безгрижието на едно детство, прекарано в родния Свищов, с много луди глави около мен, на които искам да кажа едно голямо БЛАГОДАРЯ, за това, което съм днес. А днес - аз съм щастлив! Щастлив съм за много неща, за които няма да ми стигне страницата да изреждам, затова ще споделя най-важните: имам си прекрасно семейство (все още без сватба, но и това ще дойде) с тиха и разбрана женичка, момченце в детска градина и момиченце на -1 месец (все още е в корема, няма грешка в минуса). Друго от важните неща е че имам покрив над главата и то в три отделни града в България (бонуса да си хванеш гадже в студентски град - живеете си в Софето и си ходите "на гости" по родните места). Не на последно място място искам да спомена приятелите - с тях започнах и без тях не бих продължил. С годините идват и си отиват, но важното е да вървим напред и в посоката, която сме избрали. Щастлив съм, че си имам от тези, които ги пишат по книгите - за които не е нужно да се чуваш всеки ден, за да знаеш, че са там където искаш, точно когато ти трябват. И много други важни неща има, но стига, че ще ви разплача от психо-споделяния.

Да караме по същество. Училище изкарах в СОУ Димитър Благоев - Свищов. След 7-ми клас влязох в ДТГ Димитър Хадживасилев - Свищов. Живеех на ул. Хаджи Димитър в Свищов. Абе все някакви Димитровци около мен бяха. Още в 9-ти клас знаех, че ще уча в Техническия университет в София. Исках да уча компютри и това ме приеха. В началото ми беше объркано - нова среда, нови приятели, тук-там някое приятелче от Свищака, което се излъгало да учи в София. Абе кеф голям си беше! Аз, като отличник на випуска в Търговската гимназия, си действам с хъс в МЕИ-то (ТУ-София след комунизма). Ама още на първите изпити ми разказаха играта тея по математика. А аз си бях добър по математика! Едно да знаете от мен - не учете за оценки (аз не съм го правил), а за знания. И то тези знания, които има смисъл да се помнят. Та в Техническия бързо режат крилцата на "звездите" от провинцията. Не се определям като звезда, разбира се, но все някой е повярвал в теб и не е било напразно. С няколко думи - университета учи на живот, затова не го пропускайте!

Готини студентски години ... (кратка пауза за автора, изпълнена със спомени от бурния студентски живот). Накратко: след края на първи курс - бачках като барманче в една бирария близо до Попа в София (бирария Бохеми, която вече не съществува). От тогава обичам биричката и гледам да не оставам без течно хмелче в хладилника. След края на втори курс бях на бригада в Англия - брах ягодки и малинки. Хубави месеци бяха, в които видях нови земи от така популярния западен свят. Мислехме и следващата година да повторим с Ралито (моята по-красива половинка), но реших, че трети курс в университета е време за нещо по-сериозно ... И така станах програмист ... четох малко Java вкъщи, пуснах се на няколко интервюта и за мой късмет ме взеха като стажантче в една гръцка фирма - Велти. Почнах смело и безотговорно и от тогава съм на гребена на вълната. Що ново излезе за Java - това се ползва. Смея да кажа, че съм късметлия - във всички фирми в които съм работил и работя, съм се докосвал и задълбочавал съвременни технологии в програмирането. Е тука някой ще каже - "Дааа беее"! Е имало е и пълни бози понякога, но все пак трябва да знаеш, че има неща, които не бива да ползваш - и за тях трябва внимание.

И сега за блога. Десетина години "кодя" с кеф и реших да оставя нещо след мен (освен децата, разбира се). В блога ще публикувам интересни теми в области като програмиране, спорт, игри, направи си сам и т.н. - все интересни неща. Веднъж седмично или по-често, ще пускам по една нова тема. Надявам се да ви е забавно и да се усмихвате по-често с мен!

Благодаря! На родителите ми - за всичко и най-вече - за това, че ме пуснаха в големия град, въпреки страховете на времето! На Ралито - за любовта! На близките - за подкрепата и сигурността! На приятелите - за усмивките и времето заедно - на баскетболното игрище, в планината, в парка на по биричка, навсякъде! На човека, от който взех тази готина темичка за блог - [Millennial](https://github.com/LeNPaul/Millennial). Може и да пропускам някой или нещо, но прощавайте и бъдете благословени!

Приятно четене!

П.С. За връзка с мен ползвайте иконките във footer-a (най-долната част на една интернет страничка). Това го броим като урок номер 0. Защо номер 0? Защото програмистите броим от 0!