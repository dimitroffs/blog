---
layout: post
title: "Да си направим дрон - еп. 4 - Мотори и перки"
author: "Димитър Димитров"
categories: play
tags: [play]
image: p9/motorsAndPropsHeader.jpg
---

Здравейте!

От няколко седмици не съм поствал нова тема, но си имам най-сладкото оправдание за това - роди ми се дъщеричка! Катето се появи на бял свят на 13-ти октомври и от тогава съм на други вълнения, затова ме извинете!

В днешната тема ще ви разкажа малко за моторите и перките, на които се спрях за проекта. Моторите пристигнаха преди около месец, а перките - едва преди няколко дни! И двете ги поръчах заедно, но за някои пратки се получават изненади. Перките, които пристигнаха, са втория комплект, които поръчах. Първият се замота много и почти го бях отписал, но днес проверих статута му на доставка в Български пощи и познайте какво... ТУК СА ОЩЕ ЕДНИ ПЕРКИ! Ура! Ще си имам резервни!

Като започнах с перките - ето ги и тях:
![<<не е намерено изображение>>]({{ site.github.url }}/assets/img/p9/props0.jpg "Сгъваеми перки Tarot TL100D04 1555")

### [Перки Tarot TL100D04 1555 - 15 инча](https://www.aliexpress.com/item/TL100D04-Tarot-1555-Folding-Propeller-15-inch-Blade-with-Matel-Mount-Clamp-Fixture-Clip-Holder/32600353265.html?spm=a2g0s.9042311.0.0.78984c4dNHuqqT)
Както вече знаете от [поста за рамката]({{ site.github.url }}/play/да-си-направим-дрон-2-рамка.html), спрях се на рамка с дължина 55 см между моторите. Това допуска да използвам перки с дължина 15 инча (38,1 см). Предлагат се различни видове 15-инчови перки и по препоръка на братовчед ми Иво, се бях насочил към [карбонови прави витла с ъгъл на разцепване от 55 градуса](https://www.aliexpress.com/store/product/4pairs-T-Motor-1555-15-X-5-5-3-Hole-Carbon-Fiber-Prop-Propeller-5-5/2008011_32761774790.html?spm=2114.12010615.8148356.13.798533bchVDpgd). Преди да поръчам, обаче, се замислих, че си имам готина сгъваема рамка за дрон. Дали няма да мога да си намеря сгъваеми перки за нея? Намерих! Това беше и моят избор за перки! Форм фактора е добър. Сглобката изглежда здрава. Липсваше ми карбона, защото тези са си обикновена пластмаса, но с малко помощ от приятел (Ники), вече чакаме карбонови рамена за тези перки. Много добре изглеждат и се надявам преценката ми да е била правилна за този, така спонтанен избор.

![<<не е намерено изображение>>]({{ site.github.url }}/assets/img/p9/props1.jpg "Дължина на перка Tarot TL100D04 1555")

### [Мотори Gartt 3515 400kv](https://www.aliexpress.com/item/4PCS-6PCS-GARTT-ML-3515-400KV-Brushless-Motor-For-QAV-Quadcopter-Multicopter-RC-Drone/32806257425.html?spm=a2g0s.9042311.0.0.27424c4d4Ro79Q)
За моторите нямах колебания. Там се доверих напълно на Иво, който за последната година беше тествал доста безчеткови мотори за своите летящи машинки. Като разбра, че съм се запалил и аз по това хоби, той ме попита първо, какъв дрон искам да си направя. Само като споменах рамка от 55 см, вече бехя ясни вида, марката и ориентировъчната цена на моторите.

> “Хубаво е да минаваш по отъпкани пътеки, особено ако си сигурен в хората, които са ги газили!”

![<<не е намерено изображение>>]({{ site.github.url }}/assets/img/p9/motors.jpg "Безчеткови мотори Gartt 3515 400kv")

##### Какво означава 3515?
Всеки мотор се състои основно от два компонента - статор и ротор. За непросветените - статорът е това, което седи неподвижно, а роторът - това, което се върти около него. "Номерът" на безчетковия мотор е много показателна характеристика за размерите му. Първите две цифри (напр. 35 в моя случай) показват диаметъра на ротора (мотора) в милиметри. Втората двойка цифри (15 при мен) показват височината на ротора (мотора) също в милиметри. Много важно е да знаем размерите, за да определим подходящото им място на рамката, но повечето случай, производителите са се погрижили да има подходящи подложки за безчетковите мотори, които да пасват на рамената на рамката, затова не задълбочавайте в размери, а по-скоро в производителността на моторите. Както виждате на снимката на мотора, при мен "случайно" уцелих правилния диаметър.

##### Какво означава 400kv
Много често, при безчетковите мотори, ще забележите означение "Kv", последвано от число - напр. 380, 400, 980, 2000 и т.н. Това НЕ СА КИЛОВОЛТИ! Това е специфичен коефициент, който показва постоянната скорост на безчетков мотор. Величината се изчислява в обороти в минута за всеки 1 волт напрежение при нулево натоварване на мотора - напр. 400 оборота в минута за 1 волт входно напрежение. Ето прост пример:
> При входно напрежение 6S (22,2 волта) и мотор като моя (400kv) имаме приблизително 22,2 х 400 = 8800 оборота в минута при нулево натоварване.

Оттук се досещате - по-ниско kv, води до по-ниски обороти на мотора. В моя проект за дрон, това беше от основно значение, защото имаме голяма рамка с големи перки, които искаме да движим на по-ниски обороти, за да пестим повече батерията и да имаме по-дълготраен полет. Същевременно с това, тези мотори допускат по-високо тегло на повдигане, което също е желателно при тегло на дрона около 3кг. Моторите с високо kv се използват за състезателни машини, защото допускат много високи обороти на празен ход. При правилна конструкция с ниско тегло, може да получите невероятна тяга и да видите как нещо на батерии "се изстрелва в космоса".

Ако желаете, [може да прочете повече за означенията и характеристиките на безчетковите мотори тук](https://www.dronetrest.com/t/brushless-motors-how-they-work-and-what-the-numbers-mean/564).

С това приключвам тази тема, засега! Ще споменаваме много, както моторите, така и перките на бъдещия ми дрон. Накратко ще ви спомена какво пристигна дотук (за което не съм говорил още):
* Камера за изглед от първо лице (FPV - first person view)
* Видео предавател
* Окабеляване за тест
* Станцията за зареждане на повече от една батерия, за която ви говорих в [предишния епизод]({{ site.github.url }}/play/да-си-направим-дрон-3-балансиращо-зарядно.html)
* Връзка за камера GoPro Hero 3, за да се ползва като FPV камера
* Стойка за антените на предавателя на дистанционното
* Батерия 3s 1300mah - допълнителна батерия за видео обслужването на борда

... и какво предстои да получа
* 3-осен стабилизатор за камера (гимбал)
* Контролери за безчетковите мотори (ESC)
* Батерия 6s 5000mah - основна батерия
* Силиконови кабели
* Платка за разпредляне на напрежението (PDB)
* Други дреболии

Както изглежда - бавно и славно се движим към целта! В следващия епизод ще ви разкажа няколко неща за видео връзката и по-точно - как да гледаме през очите на птиците!

Надявам се да сте се забавлявали! Весело и до скоро!