---
layout: post
title: "Как да си направим шкаф за тераса"
author: "Димитър Димитров"
categories: diy
tags: [diy]
image: p1/shkaf3.jpg
---

Здравейте домашни майстори!

В първата тема от тази категория ще ви покажа как направих един шкаф за тераса вкъщи. У нас имаме две тераси. По-малката от двете свързва кухнята и хола. Обикновено я ползваме за склад на пресни плодове и зеленчуци, като за удобство през зимата, я остъклихме това лято. В единия край на терасата има доста неудобно закръгление ("бай дизайн" архитекта на блока е обичал понички и закръглени неща). В него реших да направя един шкаф, с плот отгоре, за да можем да си правим цър-пър и дребно домашно майсторене. Идеята, която обмислях включваше следното:
* Терасата е с достатъчно малка ширина, затова използвах целия закръглен край като стени на шкафа
* Подпорни греди от дърво за рамка на шкафа и основа на плота
* Плот от старо бюро, което ползвах при ремонта на апартамента преди близо две години
* Вратички от дърво (дървена рамка и мрежа от по-тънки дъски, която да запълни рамката)
* Панти за вратички, останали от мебелите, които сглабяхме преди да се нанесем.

### Ето как изглежда рамката за шкафа:
![<<не е намерено изображение>>]({{ site.github.url }}/assets/img/p1/shkaf0.jpg "Рамка на шкафа и основа за плота")

За да е удобно майсторенето вкъщи, се нуждаете от правилните инструменти! Според мен, всеки "домашен майстор" трябва да има вкъщи следните основни инструменти:
* Винтоверт (за удобство с удар) с комплект битове и комплект сфредла
* Ако винтовертът е прекалено малък - ударна бормашина
* Прободен трион с комплект - накрайници за различни материали
* Чук, тесла или някой здрав и тежък винкел
* Комплект клещи
* Комплект ключове или френски ключ
* Макетно ножче
* ... и т.н.

За да си спестя част от ремонтите покрай апартамента, реших да се сдобия с читава ударна бормашинка и прободен трион. Силно препоръчвам да си ги взимате в комплект от една марка и по възможност - безжични (на батерии), защото понякога кабелите пречат адски много. Аз дадох шанс на средна серия Бош, които ме спасяват в трудни моменти и действат безотказно, но има и много добри попадения в Лидл - Парксайд. Следете им брошурите и ще разберете, за какво говоря. Скоро ще публикувам тема за моето домашно оборудване за ремонт и творчество.

И след лиричното отклонение, нека продължим с майсторенето на шкафа. За основната рамка, купих дървени летви с удобна за мен дебелина и си ги нарязах с прободния трион. Сглобих ги една за друга със самонарезни видии за дърво, но преди да ги навия - сложих малко лепило за дърво между контактните повърхности. Стягите от Лидл си ги взех преди време и влязоха доста добре в употреба тук. След ден - ден и половина започнах работата по плота. Старото бюро беше в Търново и при едно ходене до там, го натоварих на комбито. Родителите ми бяха на гости за седмица и успях да се възползвам от сръчността на баща ми. Изрязахме картон, който определи формата на плота, след което го наложихме върху плота и изрязахме правилната форма. Закръглението си беше изпитание, но стана завидно добре. Не ми се занимаваше с шкурене и пребоядисване на плота и затова реших да купя самозалепващо фолио, имитиращо тъмно дърво. Леките отклонения в изчисленията се покриха прилично от ПВЦ водобран и ето го резултата:

![<<не е намерено изображение>>]({{ site.github.url }}/assets/img/p1/shkaf1.jpg "Плот на шкафа")

Като за първи път е добре, нали? В долната част на шкафа реших да сложа преграда, за да не се налага да правя вратички до пода. Нея също обвих със самозалепващото фолио на плота и я закрепих посредством две правоъгълни планки и видии за предните носещи греди.

Следват няколко дни почивка и ангажименти, затова бях прекратил майсторенето. Имах време да обмисля добре вратичките, но да ви призная честно - първата идея, която ми дойде - нея реализирах. Отново купих дървени летви - няколко по-дебели за рамка и няколко по-тънки за пълнеж. За рамката използвах проста конструкция, като сглобката я направих с подходящи винтове за дърво (достатъчно тънки да не нацепят летвите и с прорез на върха, за да си копаят правилно пътя), лепило между контактните повърхности и Г-образни планки за стабилност. Стана време да преровя останалите от ремонти панти, но за мое съжаление - те бяха големи за рамките, които избрах. Тук, рамо ми удари един приятел - Митко, който също си майстори вкъщи доста неща сам. Услужи ми с накрайници за дълбаене на отвори за панти (от Лидл) и няколко малки панти, които са му останали от сглабянето на гардероб. Благодаря ти, Зотче! Ето ги и тях - вратичките:

![<<не е намерено изображение>>]({{ site.github.url }}/assets/img/p1/shkaf2.jpg "Врати на шкафа")

Оттук - нататък, мисля, че се досещате. Следват няколко слоя лак (използвам лак за дърво на водна основа с цвят палисандър), нивелиране и монтиране на вратичките. Затова обичам дървото като материал, защото прощава дребните грешки. А и изглежда добре - определено.

### Ето го отново и крайния резултат за шкафа:
![<<не е намерено изображение>>]({{ site.github.url }}/assets/img/p1/shkaf3.jpg "Шкаф за тераса от дърво")
На следващата снимка се вижда поредната резервна част от мебелите на ИКЕА вкъщи - пуш бутон. Реших да не слагам дръжки на вратите, за да запазя хубавата структура на дървото.
![<<не е намерено изображение>>]({{ site.github.url }}/assets/img/p1/shkaf4.jpg "Шкаф за тераса от дърво")
Ето го и напълно затворен.
![<<не е намерено изображение>>]({{ site.github.url }}/assets/img/p1/shkaf5.jpg "Шкаф за тераса от дърво")

С Ралито все още не сме решили колко и какви рафтове да сложа, но както споменах по-горе - дървото помага много за разнообразен и надявам се - ефективен избор.

Надявам се да съм ви бил полезен. Винаги може да си викнете някой мебелен майстор, който ще ви вземе правилните размери и ще го направи много по-добре, но да си го направиш сам е уникално! На мен ми харесва, а на вас?

Приятно майсторене!