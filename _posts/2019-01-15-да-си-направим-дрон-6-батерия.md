---
layout: post
title: "Да си направим дрон - еп. 6 - Батерия"
author: "Димитър Димитров"
categories: play
tags: [play]
image: p11/batteryHeader.jpg
---

Здравейте и честита нова година! Вече почнах да пиша месечни теми, май! Още един месец мина от [последната ми тема за контролерите за мотори - ESC]({{ site.github.url }}/play/да-си-направим-дрон-5-контролери-за-мотори-ESC.html). Не остава време за "културна дейност" и това си е! Но нищо - продължаваме напред!

В днешната тема ще ви разкажа няколко думи за захранването с ток на цялостната система на дрона. Ех, че тежко го написах! Ама бая си тежи тази батерия!

Точно така, БАТЕРИЯ! Добре изглежда, написана с главни букви! За да задвижим всичко по дрона, се иска ток. А откъде да дойде този ток "безконтактно"? БАТЕРИЯ! Темата за батериите в хоби проектите е много трики (tricky), защото е пълно с всякакви разновидности - кой, за каквото му трябва, както се казва! Ще се опитам накратко да ви разкажа моята история за моята батерия за дрончето... И така...

### Видове батерии
Може би е излишно да споменавам какви видове батерии са познати на разумния свят, но ще ги изредя набързо, за да е удобно и лесно схващането на същността на темата на днешния пост. Ако го прочета още един път това изречение, сигурно ще го изтрия, затова го пиша и продължавам напред... Така...
Познати са ми следните видове батерии, групирани по мое усмотрение:

##### Незареждаеми батерии
Това са такива батерии, които си купуваш от магазина, ползваш ги по предназначение известно време и когато свърши, така нужният за теб заряд, ги изхвърляш на [ОПРЕДЕЛЕНИТЕ ЗА ТОВА МЕСТА](https://www.google.com/search?&q=%D0%BA%D1%8A%D0%B4%D0%B5+%D0%B4%D0%B0+%D0%B8%D0%B7%D1%85%D0%B2%D1%8A%D1%80%D0%BB%D0%B8%D0%BC+%D1%81%D1%82%D0%B0%D1%80%D0%B8%D1%82%D0%B5+%D0%B1%D0%B0%D1%82%D0%B5%D1%80%D0%B8%D0%B8)!

##### Презареждаеми батерии
Това са батерии, които си купуваш от магазина, ползваш ги по предназначение за известно време (цикъл на батерията) и когато този цикъл свърши, можеш да си ги заредиш с помощта на специализирано устройство, наречено - зарядно устройство за батерии. След определен брой цикли, тези батерии губят своите първоначални свойства и не са особено надеждни за продължаващо използване. При достигане на този, надявам се далечен в бъдещето момент, тези батерии също трябва да се рециклират правилно на определените за това места! Презареждаемите батерии се ползват изключително много в различни части от нашия бит и ежедневие и са неразделна част от хоби проектите. Ще ви дам един жокер: замисляте ли се защо имате толкова тънък "умен" телефон? Да! Всичко безжично нещо, което изисква ток, за да работи, има нужда от батерия. Едва ли ще е много рентабилно и екологично издържано, вместо да си зареждаме "умните" телефони, да си купуваме четворка батерии Тошиба (японската сила) на всеки 2-3 дена. Удобството е несравнимо и [който се е сетил](https://en.wikipedia.org/wiki/History_of_the_battery) - ЕВАЛА! Видовете презареждаеми батерии, които познавам са:
* оловни акумулатори - използват се в повечето видове моторни превозни средства като източник на ток. Презареждат се през алтернатор или със специални зарядни устройства за оловни акумулатори. Дълго време запазват основните си свойства и в зависимост от размера, предоставят ток с много висок ампераж.
* литиево-йонни (Li-Ion) - използват се в почти всички индустрии и са много надежден източник на ток. За сравнително малките си размери, успяват да запазят енергията в себе си доста дълго време. Познавате ги от лаптопите, таблетите, мобилните телефони и безкабелните уреди (бормашини, прободни триони, винтоверти и др.).
* литиево-полимерни (LiPo) - използват се най-често в хоби индустрията. Според вида си, отдават ток с много висок ампераж за определен момент (C-рейтинг), който е полезен за достигане на много високи скорости при леталните хоби машинки (състезателни дронове). Не са толкова ефективни в запазването на енергията като литиево-йонните батерии, но са предпочитани имено заради високия ток, който са способни да отдадат.
* никел-метални (NiCd, NiHM) - добър аналог (по размер) на популярните AA и AAA еднократни батерии, но презареждаеми. Изискват специално зарядно и ако имате деца с много играчки на батерии, са изключително полезни.

Признавам си, пропускам доста фактология, но за най-любознателните, това не е проблем, нали? :)

### Какви батерии избрах за дрон?
Както споменах, в летателните хоби проекти най-често се използват литиево-полимерни батерии. От [темата за мотори и перки]({{ site.github.url }}/play/да-си-направим-дрон-4-мотори-и-перки.html) знаете, че моторите са най-големия консуматор на ток в системата на дрона. Казано по-просто, ако искате един дрон да литне - трябва ток. Ако искате да лети по-високо - трябва повече ток. Ако искате бързо да достигне МНОГО нависоко - трябва му МНОООГООО ток. Не си представяте дрон със закачен на него акумулатор от мотор или кола, нали? Ето тук се намесва правилният вид батерия. Аз се спрях на [литиево-полимерна батерия 6S с капацитет от 5000 mAh (5А) и C-рейтинг от 40](https://www.aliexpress.com/item/MOSEWORTH-RC-Lipo-Battery-22-2v-6S-5000mAh-40C-For-RC-Aircraft-Quadcopter-Airplane-Car-Drones/32826377030.html?spm=a2g0s.9042311.0.0.27424c4dhNWSlG).

##### Какво е 5000 mAh?
Литиево-полимерната батерия, също както и всички презареждаеми батерии, има свой капацитет на заряд. Той се измерва в милиампери за час и представлява количеството постоянен ток, което батерията може да отдава в рамките на един час. В нашия случай - ако системата на дрона харчи 5 ампера за да лети - тя ще лети 1 час. ЯКО! Щеше да е хубаво ако е така!

##### Какво е 6S?
Литиево-полимерната батерия представлява клетка или серия от клетки (литиево-полимерни). Всяка клетка има заряд от 3.7 волта. 6S означава "серия от 6 клетки" или вързани последователно 6 литиево-полимерни клетки. В моят случай - последователно вързани 6 клетки по 3.7 волта и всяка клетка има капацитет от 5000 mAh. Защо това е важно? Ами ако имаме нужда от уреди или периферия, които харчат повече от 3.7 волта напрежение, то ние имаме нужда от повече от една клетка. В моят случай, тестовете на моторите бяха правени с батерия от 22.2 волта (6S), ето защо и аз гледах да си харесам такава батерия. Голямо добиче си е:

![<<не е намерено изображение>>]({{ site.github.url }}/assets/img/p11/battery0.jpg "ЛИтиево-ПОлимерна (LiPo) Батерия Moseworth 5000 mAh 40C")

##### Какво е 40C (C-рейтинг 40)
Литиево-полимерните батерии имат определен рейтинг на отдаване на ток. Този рейтинг се определя с число, което показва КОЛКО ПЪТИ капацитета на батерията е способен да бъде отдаден като ток. С други думи - 40C за батерия от 5000 mAh означава, че максималният постоянен ток, който батерията може да отдаде е 40x5000mAh = 200000 mA = 200 А. Яко а?

Много интересни неща се научават покрай тези хоби науки. На мен ми беше изключително интересно да разглеждам видовете батерии, които биха ми свършили работа, за да полети дрончето и да лети поне 20-30 минути. Има много физика и математика и това го прави още по-интересно.

### Платка за разпределяне на напрежението (PDB)
И така... вече си имаме батерия и знаем нещо повече за нея. Какво следва оттук - нататък? Имаме източник на 22.2 волта със завидно количество ампераж "под капака". В хоби проектите има много удобни платки, наречени Power Distribution Board (PDB), които се грижат каквото влезе на входа като волтаж, да се разпредели на изхода като волтаж. Тафтология! Ще пробвам да обясня с други думи: имаме един вход с 22.2 волта. Какво искаме да захраним с него? За дрона, който конструираме ще захраним следното:
* мотори - закачени са обикновено за ESC-тата и не ги мислим
* контролери на мотори (ESC) - обикновено поддържат волтажа на батерията и не се нуждаят от преобразуватели на напрежението, НО те са 4 на брой!
* летателен контролер - обикновено се захранва от 5 волта - имаме нужда от преобразувател на 22.2 до 5 волта.
* камера - обикновено е 12 волта
* предавател на камерата - обикновено е 12 волта
* гимбал (люлка за стабилизация на камерата) - 12 волта
* лед осветление - 5/12 волта според зависи

Оттук виждате, че с едно входно захранване има доста неща да навържем с кабели. Също така, има и доста неща, които изискват понижаване на напрежението чрез допълнителни интегрални схеми (волт-регулатори). Аз бях почнал да окабелявам, в действителност. От основната батерия си бях разделил 4 кабела за плюс и 4 за минус (захранване на контролерите на моторите). Това не е лошо като цяло, но крие риск със смущения към котролерите на моторите, нагряване на кабели при избрано неправилно сечение на кабела и др. Затова отново се доверих на ценното мнение на братовчед ми Иво, който беше красноречив като му показах първия дизайн на окабеляване:

![<<не е намерено изображение>>]({{ site.github.url }}/assets/img/p11/pdb0.jpg "Прототип на окабеляване версия 0.1 (бета) - без PDB")

Братовчеда каза:

> “В никакъв случай така! Вземи си PDB!”

До тогава не знаех какво е и за какво би ми помогнало, но като прочетох малко се убедих в правотата му и дори си поръчах [няколко платки за тест](https://www.aliexpress.com/item/F3-PDB-Power-Distribution-Board-CC3D-Flight-Controller-with-5V-12V-BEC-Output-LED-Switch-for/32810088299.html?spm=a2g0s.9042311.0.0.27424c4dhNWSlG). Платката освен, че ми върза батерията към контролерите на моторите в удобна за мен позиция на рамката, ми предоставя удобството от изходи за 5 волта и 12 волта. Замерих си ги културно с мутлиметъра дали всичко е в норма и не се и замислих да я сложа в действие. Определено останах доволен от резултата:

![<<не е намерено изображение>>]({{ site.github.url }}/assets/img/p11/pdb1.jpg "Окабеляване с PDB")

### Разширение за зареждане на повече от една батерия
В [темата за балансиращото зарядно устройство]({{ site.github.url }}/play/да-си-направим-дрон-3-балансиращо-зарядно.html) ви бях споменал за това [допълнително разширение за зареждане на няколко батерии едновременно](https://www.aliexpress.com/item/Lipo-Battery-Parallel-Balanced-Charging-Board-T-Plug-XT60-Plug-RC-Lithium-battery-Charger-Plate-40/32888377684.html?spm=a2g0s.9042311.0.0.7ca64c4dW1mLLB). При него особеното е ако имате няколко ЕДНАКВИ батерии и искате да ги заредите едновременно. Зарядното устройство се наглася да подава по-висок ток. Батериите, които са закачени да се зареждат, си го поделят помежду си. Данните за клетките, които се показват на зарядното устройство, са еднакви за всяка една батерия. Ето как изглежда една примерна постановка на зареждане с него:

![<<не е намерено изображение>>]({{ site.github.url }}/assets/img/p11/battery1.jpg "Примерна постановка за зареждане на батерия")

Както виждате, темата за батериите вкючи в себе си доста интересни допълнения. Батерията е много важна и не бива да се подценява. Четете и се интересувайте какво използвате, защото този вид батерии (литиево-йонни, литиево-полимерни) са доста опасни при неправилна употреба. При съмнения за неизправност, реагирайте адекватно. Не оставяйте в никакъв случай, батерия, която се зарежда, без надзор! Забавлявайте се, но бъдете преди всичко умни и съобразителни какво правите!
Пак проточихме темата и е време да я приключвам! Надявам се да съм ви бил интересен и най-вече - полезен! Успех и внимателно с батериите!

До скоро и усмивки! ;)